---
title: Dežurstva
---

# Navodila za receptorje v domu XIII

## 1. POGOJI ZA DEŽURANJE
1. Preden v novem študijskem letu prvič opravljaš receptorsko službo, 
   si preberi *Navodila za opravljanje receptorske službe v domu Študentskega doma Ljubljana*, 
   ki jih je pripravil zavod in ta navodila. **Navodila zavoda so splošna, 
   ta navodila pa so specifična za naš dom.**

2. Receptorsko službo opravljaj vestno in v skladu z *Navodili zavoda* in temi navodili.

3. Pogoj, da lahko pričneš opravljati receptorsko službo je izpolnjena *Izjava o opravljanju
   receptorske službe*, ki jo pridobiš od namestnika/-ce doma in jo izpolnjeno njemu tudi 
   vrneš, ter veljavna napotnica pri študentskem servisu, številko, kateri prav 
   tako posreduješ namestniku/-ci doma.

4. Ves čas svojega termina bodi v dežurni loži, razen v času odmora (20 min) in obhodov. 
   Ko si na odmoru ali na obhodu to ustrezno označi na dežurni loži in pripiši svojo 
   telefonsko številko (npr. »SEM NA OBHODU/ODMORU, POKLIČI: XY«).
   
**Uprava te pogoje preverja in so podlaga za plačilo tvojega dela.**

## 2. OBHODI

V svojem terminu moraš nujno opraviti vsaj dva obhoda po domu. Prvega takoj po prvem klicu
z recepcije, drugega pa v zadnjih treh urah termina. Na obhodu po domu poskrbi, da so:
* v pritličju zaprta okna,
* ugasnjene nepotrebne luči,
* ugasnjene električne naprave,
* zaprte vodovodne pipe in
* na svojih mestih vsi gasilni aparati.

**Opažanja na obhodih moraš zapisati v receptorsko knjigo. (glej točka 4)**

## 3. POSTOPANJE OB PRIJAVI

Če te stanovalec prek telefona ali osebno obvesti, da so drugi stanovalci zanj moteči, jih moraš
iti opozorit. Ključ do dobrih meddomskih odnosov je namreč spoštljiva komunikacija in zagotavljanje 
prijetnega bivanja za vse stanovalce. V primeru, da stanovalci nadaljujejo z motečim ravnanjem, si 
**dolžan** obvestiti recepcijo.
   
Če pa je bila podana **prijava na centralno recepcijo**, te bo glavni receptor o tem obvestil. 
V tem primeru počakaj na varnostnika in skupaj z njim opravi obhod.

## 4. VPISOVANJE V RECEPTORSKO KNJIGO

V receptorsko knjigo navedi vse zahtevane podatke, prav tako pa v ustrezen prostor navedi čas 
klicev s centralne recepcije, čas obhodov in **svoja opažanja**. Pod opažanja moraš nujno 
navesti posebnosti iz 5. točke teh navodil, opisati moraš dejansko stanje ob primeru 
prijave stanovalca oz. v primeru, ko obhod opravljaš z varnostno službo. Prav tako navedi 
ostale posebnosti, ki jih opaziš ali ti jih javijo stanovalci (npr. pokvarjen pralni stroj, 
nedelujoč WiFi itd.). Če na obhodu posebnosti ne opaziš, navedi, da v domu »*ni posebnosti*«.

Primeri vpisov v receptorsko knjigo:
* *Ob 00.23 me je poklical stanovalec in me prosil, da opozorim njegove sosede, da so preglasni, saj ima jutri izpit. Šel sem do sobe, jih opozoril, zato so ugasnili zvočnik. Zadeva je bila urejena.*
* *Ob 00.23 me je glavni receptor obvestil o prijavi v našem domu, skupaj z varnostnikom sem opravil obhod, posebnosti nisva opazila, stanovalci niso bili več moteči. Zadeva je urejena.*
* *Stanovalec me je ob 16.34 obvestil o nedelujočem dvigalu, obvestil sem centralno recepcijo in hišnika prek MojŠtudent.*
* *Stanovalec me je ob 12.45 obvestil, da se v okolici doma potika neznana starejša oseba in gleda skozi okna, takoj sem poklical centralno recepcijo. Ob 12.55 je prišel varnostnik in pridržal osebo do prihoda policije.*
* *Marko je spet izgubil ključ, pri meni je počakal, da je prišel cimer.*

## 5. VRATA

Vrata odpiraj le stanovalcem svojega doma. Tisti, ki jih ne poznaš bodo bodisi uporabili svoj 
ključ bodisi bodo pozvonili prijatelju, ki ga želijo obiskati, ta pa jim bo odprl vrata.

## 6. DODATNE INFORMACIJE/NALOGE:

* Če ob menjavi tvojega naslednika ni, počakaš še vsaj **10 minut** in če se še vedno ne prikaže, 
  to sporočiš namestnici ali predstavnici.
* Med dežuranjem moraš biti na voljo hišniku in/ali predstavniku doma, če potrebujeta pomoč npr. 
  pri vselitvah in izselitvah ali pri urejanju zadev doma.
* Tvoja naloga je tudi informiranje stanovalcev. Če stanovalci kaj potrebujejo, jim priskoči na 
  pomoč z informacijami oz. jih napoti k predstavniku doma ali oskrbniku. To velja še posebej za bruce, ki vstopajo v novo okolje in še niso seznanjeni z organizacijo življenja v domu.
* Tvoja dolžnost je skrb za domski inventar, za katerega si v trajanju svojega termina odgovoren 
  in moraš skrbeti za nemoten potek drugih opravil, ki sta jih določila predstavnik/-ca in 
  namestnik/-ca doma ali hišnik doma. **Navodila za evidenco nad uporabo domskega inventarja in 
  skupnih prostorov so opisana spodaj.**
* Na poziv pooblaščene oseba zavoda moraš biti prisoten pri postopkih v domu, največkrat gre za 
  sanitarne in nočne inšpekcije ali pa za komisijske preselitve. V teh primerih upoštevaj 
  navodila pooblaščene osebe zavoda. **Nujno svoja opažanja pri postopkih zapiši v receptorsko knjigo.**
* V primeru nenavadnih oz. sumljivih situacij v domu, takoj obvesti recepcijo, v skrajnem 
  primeru pa policijo. Najprej vedno poskrbi za svojo varnost.
* Če veš, da se termina ne boš mogel udeležiti, to javi v domsko skupino. Če nihče izmed sostanovalcev
  ne prevzame termina, to javi namestniku doma in prost termin objavi v FB-skupino *Dežurstva 
  Študentski dom Ljubljana*.

## 7. COVID-19 Navodila

Vsa dodatna navodila glede COVID-19 so navedena v Navodilih, ki je pripravil zavod. Skrbno jih 
upoštevaj, da bo vsem stanovalcem zagotovljeno zdravo okolje za bivanje.
